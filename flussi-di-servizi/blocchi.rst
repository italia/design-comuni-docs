I moduli (i passaggi)
==========================

I moduli sono raggruppamenti di elementi dell’interfaccia grafica che permettono di costituire le schermate del touchpoint digitale. Ogni modulo rappresenta una micro-interazione che l’utente deve svolgere tramite l’interfaccia per poter usufruire del servizio online.

I moduli sono 12 e permettono di comporre facilmente un servizio, usando l'archetipo d'appartenenza come riferimento. Ogni tipologia di flusso si compone di determinati moduli, presentati in una determinata sequenza. 

I moduli sono:

- **Trovare informazioni sul servizio**: è il punto di partenza dei flussi, ovvero la `Scheda informativa di servizio al cittadino <../modello-sito-comuni/scheda-servizio.html>'_. Sulla scheda è possibile trovare tutte le informazioni sul servizio e accedere al servizio in forma digitale.
- **Autenticarsi (Fare Log in)**: per iniziare il processo è necessario essere autenticati nel portale. Se non si è già autenticati, il sistema dovrà reindirizzare l'utente al sistema di autenticazione (identità digitale - SPID, CIE o altre modalità), per poi tornare al processo di interazione con il servizio digitale
- **Acconsentire al trattamento dei dati**: per iniziare la procedura il  sistema richiede i consensi necessari al recupero e al salvataggio dei dati che verranno inseriti dall'utente. All’utente vengono presentati i testi di tutte le autorizzazioni che è necessario autorizzare. L’azione principale permette all’utente di accettare tutto e proseguire.
- **Inserire/Controllare i dati generali**: in questo passaggio vengono raccolti i dati relativi al richiedente (la persona autenticata) e, in base al servizio, i dati relativi ad altre persone fisiche (es. il bambino e l'altro genitore per l'iscrizione all'asilo nido) o giuridiche (es. richiesta finanziamenti per aziende), del nucleo famigliare (es. per le graduatorie per l'asilo nido), di immobili (es. per pagamento imposte e tasse) o autoveicoli (es. per richiesta permesso ZTL). In base al principio "una tantum" il servizio è tenuto a non richiedere le informazioni già in possesso della pubblica amministrazione (ad esempio attraverso l'Anagrafe Nazionale della Popolazione Residente).
- **Inserire i dati specifici del servizio (Preferenze di servizio)**: in questo passaggio vengono raccolti tutti le informazioni strettamente necessarie all’erogazione del servizio e per perfezionare la richiesta.
- **Riepilogo, conferma e invio**: questo passaggio permette all'utente di verificare la correttezza delle informazioni inserite. In questo passaggio il sistema deve dare indicazione del fatto che, procedendo, le informazioni hanno valore di dichiarazione e che il cittadino ne è pertanto responsabile. L'azione principale "Conferma e invia" permette di inviare la domanda.
- **Effettuare un pagamento**, se possibile scegliendo il canale e perfezionando contestualmente il processo. In tutte le circostanze possibili, il servizio è invitato a mettere a disposizione i servizi PagoPA.
- **Ricevere conferma di ricezione della richiesta o del pagamento**: in questo passaggio il sistema conferma che la richiesta è stata correttamente inoltrata e presenta l'eventuale numero di protocollo o di riferimento.Il cittadino viene anche invitato a visualizzare lo stato della richiesta nella sua area personale, dove ha la possibilità, in caso di pagamento, di scaricare la ricevuta di pagamento. In questa schermata, infine, il cittadino deve avere la possibilità di `valutare l’esperienza d’uso del servizio digitale <../flussi-di-servizi/valutazione-servizio.html>`_.

I passaggi “Trovare informazioni sul servizio”, "Autenticarsi" e "Acconsentire al trattamento dei dati" sono presenti per tutte le tipologie di flusso.

I passaggi “Inserire/Controllare i dati generali” e “Inserire i dati specifici del servizio” sono generalmente presenti in tutte le tipologie di flusso, ma i loro contenuti e le relative componenti differiscono in base al servizio specifico.
