Introduzione al modello comuni
==============================

Il modello di sito istituzionale per i Comuni italiani è il risultato di un processo di ricerca, progettazione e sviluppo realizzato in base ai principi dell’user centered design, ovvero della progettazione costruita intorno ai bisogni dell’utente, in questo caso dei cittadini nella loro accezione più ampia. Il progetto nasce nel 2018 a cura dal team di Designers Italia, nell’ambito della collaborazione tra il Dipartimento per  la trasformazione digitale (DTD) e l’Agenzia per l’italia Digitale (AgID). Nel corso degli ultimi anni, il modello è stato aggiornato e ampliato in continuità con l’evoluzione normativa e gli obiettivi del Decennio digitale europeo, ed è oggi a disposizione di tutte le Amministrazioni comunali che intendono fare un salto di qualità nell’esperienza dei servizi pubblici digitali per il cittadino. 

Il modello, infatti, permette a tutti i Comuni di soddisfare i requisiti previsti dall’Investimento 1.4.1 Esperienza del cittadino nei servizi pubblici digitali per l’erogazione delle risorse del Piano nazionale di ripresa e resilienza (PNRR), disponibili sulla piattaforma PA digitale 2026.

Aggiornamento ed evoluzione del modello
----------------------------------------

Grazie a una serie di analisi euristiche, test di usabilità, interviste e momenti di confronto con i protagonisti della trasformazione digitale sul territorio (Comuni, Consorzi, *in-house* e fornitori), il modello di sito istituzionale per i Comuni italiani è stato rivisto nell’architettura dell’informazione e nella composizione delle interfacce, con l’introduzione di nuove funzionalità e l’ampliamento dell’area personale a disposizione del cittadino. Grande attenzione, inoltre, è stata riservata ai servizi pubblici erogati dalle amministrazioni comunali, con l’individuazione di cinque tipologie di flusso e la modellazione di una serie di pattern e di moduli ricorrenti nelle interfacce, migliorando anche la strutturazione delle informazioni nelle schede di presentazione del servizio.

In generale, l’architettura dell’informazione è stata rivista nelle tipologie di contenuto e sono state aggiornate tassonomie e vocabolari controllati alla base della strutturazione del modello; le interfacce sono state aggiornate all’ultima versione di Boostrap Italia, migliorando l’accessibilità complessiva del modello, mentre le nuove funzionalità introdotte riguardano:
* richiesta di assistenza
* prenotazione appuntamenti
* valutazione di sito e servizi
* un’area per la segnalazione dei disservizi

Per quanto riguarda i servizi, invece, a seguito di un’approfondita analisi sulla distribuzione territoriale, la frequenza di utilizzo, la tipologia dei servizi erogati e gli step necessari al completamento delle procedure, sono stati identificati:
* una lista di servizi digitali per il cittadino, relativi a eventi della vita (*life events*) rilevanti per diverse fasce della popolazione
* cinque tipologie di flussi di interfaccia ricorrenti, validati su una lista di 26 procedure afferenti a nove categorie di servizi, definite a partire dal Testo unico degli enti locali (TUEL) e da analisi di mercato.

L’aggiornamento del modello ha così permesso di rafforzare l’accessibilità, l’usabilità e la fruibilità complessiva del sito istituzionale a disposizione delle Amministrazioni comunali italiane, in conformità con quanto previsto dalle normative vigenti in materia di design e sviluppo di siti e servizi della Pubblica Amministrazione, allineandosi ai principali standard europei trasparenza (*transparency*) e centralità dei cittadini (*user-centricity*) nella fruizione di servizi pubblici digitali.

Principi di progettazione
--------------------------

L’evoluzione del modello di sito istituzionale per i Comuni italiani è stata condotta sulla base di una metodologia di progettazione *user centered*, che mette al centro dei processi di design e realizzazione le effettive necessità degli utenti, in questo caso dei cittadini delle amministrazioni comunali italiane. Si tratta di un principio che è radicato nelle Linee guida di design per i servizi web della Pubblica Amministrazione, e che è in linea con le indicazioni europee in materia di *eGovernment* e del Decennio digitale europeo.

Su quest’ultimo punto, in particolare, l’aggiornamento del modello ha preso in considerazione gli indicatori di trasparenza (*transparency*) e di centralità dell’utente (*user-centricity*) contenuti nell’*eGovernment Benchmark method paper*, lo standard di comparazione, a livello europeo, della qualità dei servizi digitali erogati dalla pubbliche amministrazioni. 

Il risultato è un modello di sito pienamente conforme alla normativa vigente, progettato per migliorare usabilità, accessibilità e fruizione su diversi dispositivi, che permette inoltre alle Amministrazioni comunali di poter soddisfare i requisiti previsti per aderire ai finanziamenti promossi con l’Investimento 1.4.1 Esperienza del cittadino nei servizi pubblici digitali nell’ambito del Piano nazionale di ripresa e resilienza (PNRR), disponibili sulla piattaforma PA digitale 2026. 
  
