Introduzione al modello comuni
==============================

Il modello di sito istituzionale per i Comuni italiani è il risultato di un processo di ricerca, progettazione e sviluppo iniziato nel 2018 dal team di `Designers Italia <http://designers.italia.it/>`_, nell’ambito della collaborazione tra il `Dipartimento per  la trasformazione digitale (DTD) <https://innovazione.gov.it/dipartimento/>`_ e l’`Agenzia per l’italia Digitale (AgID) <https://www.agid.gov.it/>`_. Nel corso degli ultimi anni, il modello è stato aggiornato e ampliato in continuità con l’evoluzione normativa e gli obiettivi del `Decennio digitale europeo <https://ec.europa.eu/info/strategy/priorities-2019-2024/europe-fit-digital-age/europes-digital-decade-digital-targets-2030_it>`_.

La progettazione, ispirata ai principi dell'*user centred design*, ha da subito tenuto strettamente conto dei bisogni degli utenti: i cittadini nella loro accezione più ampia. Il modello è oggi a disposizione di tutte le Amministrazioni comunali che intendono migliorare l’esperienza dei servizi pubblici digitali per il cittadino. 

Il modello permette a tutti i Comuni di soddisfare i requisiti previsti dall’Investimento 1.4.1 Esperienza del cittadino nei servizi pubblici digitali per l’erogazione delle risorse del Piano nazionale di ripresa e resilienza (PNRR), disponibili sulla piattaforma PA digitale 2026.

Aggiornamento ed evoluzione del modello
----------------------------------------

Grazie ad analisi euristiche, test di usabilità, interviste e momenti di confronto con i protagonisti della trasformazione digitale sul territorio (Comuni, Consorzi, *in-house* e fornitori), il modello di sito istituzionale per i Comuni italiani è stato aggiornato in termini di accessibilità, usabilità e conformità alle normative vigenti in materia di design e sviluppo di siti e servizi della Pubblica Amministrazione.

In particolare, gli ultimi interventi hanno riguardato: 

- l’architettura dell’informazione, con l'aggiornamento delle tipologie di contenuti e delle tassonomie;
- la composizione delle interfacce, con l'aggiornamento all’versione 2.0 di Boostrap Italia;
- l’introduzione di nuove funzionalità, come la prenotazione di appuntamenti;
- l’ampliamento dell’area personale a disposizione del cittadino;
- la creazione di 5 tipologie di flusso di interfaccia per la realizzazione di servizi digitali per il cittadino.


Principi di progettazione
--------------------------

Oltre alle metodologie di progettazione dell'*user centred design*, l’aggiornamento del modello ha preso in considerazione le indicazioni dell’`eGovernment Benchmark method paper 2020-2023 <https://op.europa.eu/it/publication-detail/-/publication/333fe21f-4372-11ec-89db-01aa75ed71a1>`_, ovvero lo standard europeo di comparazione della qualità dei servizi digitali erogati dalla pubbliche amministrazioni.

In particolare, gli indicatori principali (*top-level benchmarks*) di riferimento sono stati:

- **User-centricity (Centralità dell’utente)**, per rendere i servizi mobile-friendly e fruibili, anche in termini di assistenza online e possibilità di lasciare feedback;
- **Transparency (Trasparenza)**, in modo da fornire agli utenti indicazioni chiare sulle responsabilità delle amministrazioni, i processi di erogazione dei servizi e il trattamento dei dati personali.
  
