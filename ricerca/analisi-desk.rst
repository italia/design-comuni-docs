Analisi desk
============

L’attività di ricerca secondaria usa informazioni esistenti per una
valutazione preliminare del progetto.

Il modello di siti per i Comuni italiani si basa:

-  su un’attività di analisi desk partita nel 2017. In particolare,
   l’analisi si è basata sui siti creati dai comuni “early adopter”
   delle linee guida design come Venezia, Firenze, Biella, Matera e
   Cagliari;

-  sull’analisi delle soluzioni di altri comuni che hanno adottato le
   linee guida AGID: Caorle, Cairo Montenotte, Eraclea, Lozzolo,
   Pordenone.

L’analisi ha permesso di iniziare a discutere alcuni grandi temi legati
ai siti dei comuni. Per esempio abbiamo da subito notato:

-  una fortissima (a volte eccessiva) attenzione alla progettazione e
   gestione della home page, a volte a scapito di sezioni, contenuti e
   servizi più utilizzati dal cittadino;

-  una tendenza alla proliferazione dei siti web, anche quando non
   necessari, con il conseguente aumento della complessità gestionale;

-  un’organizzazione delle informazioni più figlia del modo in cui i
   comuni sono organizzati che dei bisogni del cittadino;

-  una insufficiente attenzione ai servizi che sono fruibili attraverso
   i siti web e alla creazione di percorsi chiari e consistenti per i
   cittadini che vogliono usarli.

Abbiamo inoltre preso in esame alcuni dati disponibili gratuitamente,
frutto di una ricerca di `Search On Media Group presentata a Web Marketing
Festival. <https://www.engage.it/ricerche/web-marketing-festival-comuni-online/151608#J1RdjgWmLSg0cjL9.97>`__
I dati mostrano che:

1. è in corso un processo di realizzazione di siti comunali *responsive*
   (fruibili da smartphone), ma che più della metà dei siti comunali
   ancora non lo sono;

2. alcune delle componenti del design system della Pubblica
   Amministrazione reso disponibile da Designers Italia sono presenti in
   più del 10% dei Comuni italiani.

Il modello messo a disposizione da questo progetto si innesta in questo
percorso, mettendo a disposizione una soluzione più matura, quindi più
facilmente integrabile, nella convinzione che in questa forma possa
essere utile a una percentuale ben superiore di Comuni italiani.
