Obiettivi
------------

Il progetto è gestito dal Team per la Trasformazione Digitale e ha lo
scopo di fornire ai Comuni italiani un punto di partenza per avviare un
approccio alla progettazione dei servizi centrato sui bisogni del
cittadino, senza che i comuni debbano reinventare ogni volta la ruota.
Il progetto da un lato fornisce un contributo concreto in termini di
prototipi, flussi di navigazione e componenti standard da usare per
progettare i siti web; dall’altro favorisce un approccio ai servizi che
mette al centro gli utenti come previsto dal `Piano triennale per
l’informatica nella pubblica
amministrazione <https://docs.italia.it/italia/pianotriennale-ict/pianotriennale-ict-doc/it/bozza/doc/07_strumenti-per-la-generazione-e-la-diffusione-di-servizi-digitali.html>`__\ e
attraverso gli strumenti messi a disposizione da `Designers
Italia <https://designers.italia.it/kit/>`__ .

In particolare, questo progetto si propone di:

1. Creare uno standard per tutti i comuni che vogliono rendere più
   semplice ed efficace il proprio sito, sulla base degli effettivi
   bisogni dei cittadini che ne fanno il loro punto di riferimento sul
   territorio. L’idea di base è che il lavoro di progettazione possa
   partire da componenti standard testate e verificate con gli utenti
   (il design system di Designers Italia) in modo che in futuro ciascun
   Comune possa concentrarsi sugli elementi di unicità del servizio e
   della propria città, senza dover reinventare ogni volta la ruota.

2. Definire flussi di navigazione standard per i principali bisogni
   dei cittadini (pattern) basati tra l’altro sull’integrazione delle
   piattaforme abilitanti.

3. Avvicinare il mondo dei Comuni italiani agli strumenti e al metodo
   di lavoro di Designers Italia, in particolare alla progettazione
   centrata sui bisogni degli utenti e ai `kit di design dei
   servizi <https://designers.italia.it/kit/>`__\.

4. Contribuire ad alimentare il design system della Pubblica
   Amministrazione italiana creato da Designers Italia: molti dei
   componenti realizzati per i siti dei comuni verranno resi disponibili
   a tutte le amministrazioni italiane.
