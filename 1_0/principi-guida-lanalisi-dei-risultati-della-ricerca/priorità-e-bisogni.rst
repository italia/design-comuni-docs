Priorità e bisogni
==================

Dalla ricerca qualitativa sono emerse delle priorità chiare che
cittadini e imprese attribuiscono ai servizi offerti da un comune. In
particolare, i cittadini si aspettano:

-  una maggiore proattività da parte del comune nel proporre
   informazioni puntuali e personalizzate, servizi correlati e notifiche
   automatizzate;

-  un maggior numero di pratiche gestibili online per garantire una
   gestione migliore dei tempi allo sportello, trasformando lo sportello
   in un servizio di assistenza e consulenza vera e propria;

-  una semplificazione non solo delle procedure, ma anche del linguaggio
   burocratico, che permetta di essere autonomi da intermediari e
   consulenti nella gestione di pratiche al momento non completamente
   accessibili;

-  una comunicazione aggiornata e trasparente;

-  integrazione e scambio di dati tra più enti, evitando di ripetere le
   stesse procedure e di inserire informazioni già note.

.. admonition:: deepening
   :class: admonition-deepening display-page

   La ricerca condotta per il progetto MyPortal di Regione Veneto ha prodotto
   una mappa dei servizi prioritari offerti dai comuni. 

   .. container:: more

      +-----------------------+-----------------------+-----------------------+
      | Servizi               | Descrizione           | Criticità             |
      | prioritari            |                       |                       |
      +=======================+=======================+=======================+
      | Prenotazione          | Prendere appuntamento | Ora è un servizio     |
      | appuntamenti          | online per pratiche   | assente, o limitato,  |
      |                       | in cui è necessario o | incertezza sui        |
      |                       | preferibile recarsi   | documenti da portare  |
      |                       | allo sportello        | e sui tempi           |
      +-----------------------+-----------------------+-----------------------+
      | Pagamenti diritti di  | Gestione digitale di  | Ora esiste almeno un  |
      | segreteria/marca da   | tutti i pagamenti,    | passaggio fisico che  |
      | bollo etc.            | dalle multe alle      | risulta essere un     |
      |                       | spese di segreteria,  | ostacolo alla         |
      |                       | per comodità,         | digitalizzazione dei  |
      |                       | tracciabilità e       | servizi               |
      |                       | controllo             |                       |
      +-----------------------+-----------------------+-----------------------+
      | Anagrafe              | Gestire in autonomia  | Oggi è un servizio    |
      |                       | invio e ricezione di  | con una forte         |
      |                       | moduli e certificati  | mancanza di           |
      |                       | anagrafici            | flessibilità rispetto |
      |                       |                       | alle esigenze dei     |
      |                       |                       | cittadini             |
      +-----------------------+-----------------------+-----------------------+
      | Segnalazioni          | Un modo più semplice  | Ora è spesso un       |
      |                       | e immediato per       | servizio dalle        |
      |                       | contribuire alla vita | risposte assenti che  |
      |                       | pubblica              | genera sfiducia nei   |
      |                       |                       | confronti delle       |
      |                       |                       | amministrazioni       |
      +-----------------------+-----------------------+-----------------------+
      | Educazione (mensa,    | Gestione unificata,   | Ora sono servizi      |
      | trasporto, asili      | dalla fase di         | disomogenei, con      |
      | nido)                 | iscrizione alla       | referenti diversi     |
      |                       | scuola materna alla   | all’interno dello     |
      |                       | gestione del          | stesso contesto       |
      |                       | pagamento dei servizi |                       |
      |                       | correlati             |                       |
      +-----------------------+-----------------------+-----------------------+
      | Trasporti e mobilità  | Gestire con rapidità  | Ora sono servizi      |
      | (permessi, multe,     | e immediatezza        | percepiti più come    |
      | parcheggi)            | servizi di            | una forma di          |
      |                       | accessibilità e       | controllo che di      |
      |                       | usabilità, inclusivi  | supporto              |
      |                       | e convenienti per     |                       |
      |                       | tutti                 |                       |
      +-----------------------+-----------------------+-----------------------+
      | Servizi sociali       | Una fonte di          | Ora il passaparola    |
      |                       | informazione nel      | sopperisce a una      |
      |                       | momento di bisogno    | scarsa accessibilità  |
      |                       | del cittadino         | delle informazioni    |
      +-----------------------+-----------------------+-----------------------+
      | Agevolazioni e        | Orientare i           | Oggi le informazioni  |
      | contributi            | cittadini, gestire il | sono poco             |
      |                       | feedback e le         | strutturate, il       |
      |                       | notifiche sui         | linguaggio            |
      |                       | procedimenti in corso | burocratico difficile |
      |                       |                       | e respingente         |
      +-----------------------+-----------------------+-----------------------+
      | Organizzazione eventi | Ridurre la            | Oggi è un processo    |
      | / proposta di         | complessità di        | poco chiaro sui tempi |
      | iniziative            | gestione di           | di approvazione, i    |
      |                       | richieste, requisiti  | permessi e i          |
      |                       | e permessi            | requisiti             |
      +-----------------------+-----------------------+-----------------------+
      | Bandi                 | Facilitare l’accesso  | Oggi partecipare a un |
      |                       | a chi non ha          | bando è un processo   |
      |                       | dimestichezza con il  | scarsamente           |
      |                       | linguaggio            | digitalizzato,        |
      |                       | burocratico           | ostacolato da un      |
      |                       |                       | linguaggio troppo     |
      |                       |                       | tecnico               |
      +-----------------------+-----------------------+-----------------------+
      | Calcolo delle tasse e | Offrire un sistema di | Ora è un servizio     |
      | pagamento dei tributi | calcolo e pagamento   | frammentato, con un   |
      |                       | dei tributi locali    | pagamento digitale    |
      |                       | chiaro e              | delegato ai cittadini |
      |                       | interconnesso con i   |                       |
      |                       | database di altri     |                       |
      |                       | enti                  |                       |
      +-----------------------+-----------------------+-----------------------+
      | Pratiche edilizie     | Definire un iter      | Ora i cittadini sono  |
      |                       | semplice che guidi il | costretti a           |
      |                       | cittadino attraverso  | rivolgersi a          |
      |                       | la compilazione delle | consulenti per        |
      |                       | pratiche fino al      | affrontarle,          |
      |                       | pagamento online      | ritrovandosi quindi a |
      |                       |                       | pagare per adempiere  |
      |                       |                       | a un proprio dovere   |
      +-----------------------+-----------------------+-----------------------+

Bisogni chiave
--------------

A un livello più alto, possiamo sintetizzare i bisogni che deve
soddisfare il sito di un comune in sette categorie.

1. Conoscere l’amministrazione e il suo operato.

2. Scoprire cose da fare in città o nel mio quartiere.

3. Accedere ai servizi seguendo le procedure definite dal comune.

4. Ricevere sostegno e usufruire delle opportunità offerte dal comune.

5. Lavorare con il comune e i funzionari dell’amministrazione.

6. Partecipare alla vita della comunità.

7. Risolvere un imprevisto o trovare la causa di un problema.

Conoscere l’amministrazione e il suo operato
~~~~~~~~~~~~~~~~~~~~~~~~~~~~~~~~~~~~~~~~~~~~

Il sito del comune dà visibilità alle persone e alle attività della
Pubblica Amministrazione, informando i cittadini sul programma della
giunta, i progetti svolti e i progetti in corso: è uno spazio per
l’amministrazione per raccontarsi e permettere ai cittadini di tenersi
aggiornati sul suo operato.

I contenuti che soddisfano questo bisogno sono ad esempio:

-  Sindaco e giunta

-  Programma

-  Comunicati e avvisi

-  Storia del comune

-  Piani e progetti dell’amministrazione

Scoprire cose da fare in città o nel mio quartiere
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Il sito del comune è visto come una porta d'accesso alle attività
ricreative e culturali che si svolgono ogni giorno sul territorio. Il
sito deve raccontare i punti di interesse e le iniziative in modo che
cittadini e visitatori possano conoscerle e capire come esplorare la
città.

A questo scopo, è necessario che il sito preveda dei moduli per:

-  **Esplorare gli eventi** e gli avvenimenti in città, con funzioni
   di filtro per data e luogo.

-  **Conoscere musei civici e altri luoghi d'interesse della città**,
   attraverso una descrizione, le modalità d’accesso e gli orari.

-  **Capire come spostarsi all’interno del comune**, integrando la
   mobilità e le informazioni delle società di trasporto pubblico.

Accedere ai servizi seguendo le procedure definite dal comune
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Il sito del comune spiega ai cittadini e alle imprese come accedere ai
servizi e svolgere procedure, fornendo le istruzioni necessarie e
diverse modalità di azione. Il suo scopo è aiutare l’utente a eseguire
una serie di adempimenti e richieste, riducendo errori e perdite di
tempo.

I **servizi pubblici** possono essere resi accessibili online. Le
funzionalità tipiche di questo ambito sono, per esempio:

-  Tributi / tasse

-  Parcheggi e ZTL

-  Iscrizioni / domande

-  Permessi / autorizzazioni

-  Accesso agli atti normativi

Ricevere sostegno e usufruire delle opportunità offerte dal comune
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Il sito del comune permette a cittadini e imprese di individuare le
opportunità a disposizione rispetto alle loro esigenze specifiche,
diffondendo informazioni relative a tutto ciò che il comune mette a
disposizione per favorire la crescita della comunità e il benessere dei
cittadini.

Il sito dovrebbe permettere l’accesso alle opportunità di sostegno, in
particolare:

-  Servizi alle famiglie

-  Servizi di assistenza agli anziani

-  Corsi di formazione

-  Agevolazioni per gli studenti

-  Impianti sportivi

-  Biblioteche

Lavorare con il comune e i funzionari dell’amministrazione
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Il sito del comune è il punto di partenza per costruire una relazione
diretta e di lavoro con l’amministrazione. Il suo scopo è facilitare la
relazione rendendo espliciti i requisiti d’accesso e suggerendo gli
interlocutori giusti.

Partecipare alla vita della comunità
~~~~~~~~~~~~~~~~~~~~~~~~~~~~~~~~~~~~

Il sito del comune dovrebbe essere un canale bidirezionale per
interagire con le istituzioni e gli altri cittadini.

Il suo scopo è ascoltare la comunità e offrire opportunità a chi vuole
essere coinvolto attraverso:

-  Iniziative di cittadinanza attiva

-  Proposte e segnalazioni

-  Volontariato

Risolvere un imprevisto o trovare la causa di un problema
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Il sito del comune è un punto centralizzato per trovare informazioni
aggiornate su situazioni specifiche che creano disagio ai cittadini. Il
suo scopo è informare tempestivamente e rassicurare le persone
direttamente interessate dagli eventi.
