Temi per Content Management System (CMS)
=========================================

Con la guida del documento di architettura dell'informazione e l’uso del codice dei template HTML, la realizzazione del sito istituzionale di un Comune è completamente svincolata dalle scelte tecnologiche e dalla tipologia di content management system (sistema di gestione contenuti, CMS) utilizzata dagli enti.

Tuttavia, per facilitare l’adozione del modello Comuni promosso da Designers Italia, sono stati realizzati e resi disponibili i temi per CMS WordPress e Drupal, prodotti di riferimento della comunità open source, tra i più utilizzati dalle Pubbliche Amministrazioni. Entrambi i temi sono pronti all’uso e permettono di passare rapidamente alla costruzione e alla gestione dei contenuti, una volta installati e configurati correttamente sul dominio istituzionale dell’ente. 

I temi per CMS WordPress e Drupal sono aggiornati alla versione 2.0 di Bootstrap Italia e rispondono pienamente ai requisiti di accessibilità previsti dalla normativa. In particolare, i temi messi a disposizione raggiungono il livello AA delle WCAG 2.1, come richiesto dalla Legge Stanca e dai successivi aggiornamenti. L’utilizzo dei temi WordPress e Drupal non prescinde da un’attenta cura editoriale di sezioni e contenuti del sito, così come dalla compilazione e pubblicazione della Dichiarazione di accessibilità prevista dalla normativa vigente.


`Vai al tema WordPress <https://github.com/italia/design-comuni-wordpress-theme>`_

`Vai al tema Drupal <https://github.com/italia/design-comuni-drupal-theme>`_

La scelta di CMS alternativi è comunque sempre possibile e, come previsto dagli articolo 68 e 69 del Codice dell’Amministrazione Digitale (CAD), dovrebbe principalmente riguardare software a riuso oppure open source. Sul `catalogo del software della PA <https://developers.italia.it/it/software>`_ è possibile trovare software già utilizzati da altre amministrazioni o pubblicare le soluzioni sviluppate in proprio. 
